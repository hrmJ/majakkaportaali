Virsi 026

1.Oi armon lähde autuas,
elämän suuri ruhtinas
ja taivaan kirkas aamunkoi,
sinulle virtemme nyt soi.

2.Sinulle kiitos, kunnia,
Jumalan Poika armoisa,
kun viimein saavuit luoksemme,
kaivattu, kallis vieraamme.

3.Jo aivan alkuajoista
on ikävöity sinua.
Näin huokasivat kaivaten
profeetat kanssa isien:

4.Ah, milloin saapuu Messias,
Siionin suuri kuningas?
Hän päästää meidät kahleista
ja Israel saa iloita.

5.Nyt saavuit, Vapahtajani,
on seimen oljet vuoteesi.
Näin meidät, pieni, korotat,
alaston, kaikki vaatetat.

6.Oi Herra, rikoin käskysi,
en kestä kirkkauttasi,
vaan siksi tänne synnyitkin,
synnistä että pääsisin.

7.Siis käännyn, Jeesus, puoleesi,
sinulle annan kuormani.
Sä murheen muutat riemuksi
ja elämäksi kuoloni.

8.Oi autuuteni, iloni,
suo minun olla omasi.
Ja Pyhän Hengen voimalla
sinua tahdon palvella.